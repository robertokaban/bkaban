---
title: "Perumpamaan atau Anding-andingen dalam Suku Karo"
description: "Anding-andingen atau disebut juga dengan Perumpamaan merupakan peribahasa yang biasanya digunakan untuk menyampaikan suatu maksud tetapi mengungkapkannya dengan kalimat (hal lain)"
excerpt: "Anding-andingen atau disebut juga dengan Perumpamaan merupakan peribahasa yang biasanya digunakan untuk menyampaikan suatu maksud tetapi mengungkapkannya dengan kalimat (hal lain)"
date: 2012-12-11T13:57:55+07:00
lastmod: 2012-12-11T13:57:55+07:00
draft: false
weight: 50
images: []
categories: ["Karo"]
tags: ["Suku Karo", "Adat Karo"]
contributors: ["Roberto Kaban"]
pinned: false
homepage: false
toc: true
---

## Anding-andingen (Perumpamaan)
Anding-andingen atau disebut juga dengan Perumpamaan merupakan peribahasa yang biasanya digunakan untuk menyampaikan suatu maksud tetapi mengungkapkannya dengan kalimat (hal lain).

## Melas pe ningen api adi la icikep labo meseng
Piga-piga erbage kesusahen nggeluh, adi la ibahan sababna labo jumpa. Mesui gia ningen ibas tutupen, adi la ibahan dalin itutup, labo jelma itutup.

## Adi pajek gara api, kugapa pe rubati
Gara api pajek adi si man tanggerenken la lit. Ertina, adi mesera kel baban nggeluh, nakan man pangan la lit, kutera pe labo i eteh mehuli.
## Ngutkut bagi api bas segal
Ikataken ku jelma si permenek, nggit ngerem-ngerem ukurna. Atena segat entah morah-morahna ibuni-bunikenna. Seh mawen-mawen dagingna kertang itindan-tindan ukurna.
## Keri-keri arang besi la tembe
Sibar ngasup enggo ikeriken, tapi sura-sura la seh. Umpama guna nekolahken anak, orang tua enggo tungtung kapur, lembu idayaken, sabah iputangken, tapi erkiteken anak la rate tutus, sekolahna la rasil.
## Aras jadi Namo
Kalak si mesera babanna nggeluh jadi kalak bayak. Kebalikenna : Namo jadi Aras. Biasa ka ipersada, : Aras jadi namo, namo jadi aras. Ipake ngandingken kumalih jaman. Kalak si musil jadi jore, si jore salih ku mesera.
## Ngasuhi anak arimo, jukut nakanna
Ikuanken ku jelma si la terasuhi perbahan seh royalna, la meteh mehuli.
## Bagi si ngasuhi anak arimo, la lit nakanna, kita irigepna
Iandingken ku jelma si mesera manjangisa, janah adi la ibere, kita ikurukna entah duit ta i tangkona.
## Bagi arimo natap tabe
Ningkalak, adi arimo ercurmin bas lau, megah akapna ngenehen rupana, seh lupa ndarami nakan. Ikuanken man jelma si labo entabeh babanna nggeluh, tapi la atena erdahin, perbahan jore akapna bana.
## Bagi arimo tua-tua
Arimo tua-tua, janahna erdalan pe lit nge rusur sorana bagi sora kalak jungut-jungut.
Ikataken man jelma si mejungut, enggo me ia sinik nuate, jungut-jungut denga kang.
## Bagi aringgeneng nandangi tongkap
Sorana nandangi tongkap, erdengung-dengung, sung megang sung lahang
Iumpamaken kusora kalak si nurdam mejile.
## Bagi aringgeneng beru-beru, la neren
Iandingken ku jelma si la perpang, sitik pe kalak la mehangke. Biasa ikataken man anak perana, si la ibiari singuda-nguda sabap ngkuit pe la pang.
## Labo terbuat ate tungir asa pungga
Antusenna, pemindon si kutera pe ibahan la terdemi, pemindon si lang-lang. Umpamana danak-danak ngandung, ipindona gelah itukur kuda.
## Gerantang Acih
Ngataken jelma pergerantang, mehantu tempa, tapi situhuna ia percikcik.
## Menang bas babah, talu bas perukuren
Ikuanken ku kalak si la lit pemetehna, tapi ngerana la nggit talu, ia tempa si beluhna. Gelah menang bas cakap, rugi pe ia nggit.
Babahna bagi bulan erlajar
## Ngataken tempas babah mejile.
Adi kidaram salu babah, ndigan pe la dat
Ikataken ku jelma si la mejingkat kidaram. “Ija kin, ..la kap lit ije”, nina rusur. Biberna ngenca kemuit, tanna la cigargar, janah matana la metenget pepayosa.
## Petembal bagi persepah babi
Ngandingken perukuren la des, entah pe silawanen. Umpamana, orang tua merincuh maka anakna mengketi sekolah guru. Ate anak, kujapa pe labo dalih, gelah ula ku sekolah guru.
## La ngidah ikur babi pe
Ikataken kempak kalak si tutus kal atena erdahin. Pagi-pagi lampas ku juma, ikur babi pe lenga teridah. Karaben pe kenca gelap maka ku rumah, ikur babi lanai ka teridah.
## Bagi babi Lau Baleng
Bagi babi Lau Baleng tersena galang janah mbur.
Ikateken kempak jelma si seh burna
## Njula babi salu kedep
Ikuanken kempak jelma si la terjula. Bicara perbahan ate kalak nembeh pe maka ibere kalak, la mberat tanna ngalokenca.
## Toton babi ku lesung
Ngataken sura-sura si tangkas, mesunah ngatusisa. Umpamana, anak perana kuta dauh reh tiap berngi ku sada kuta, tentu atena njumpai temanna erkuan.
## Bagi babi, malar-malar anakna
Iandingken kempak pernanden si ngenehen ia labo min ate jadi, tapi ia ikelengi erkiteken sangapna mupus.
## Erbuat bengket bagi tutup abal-abal
Ikuanken man kalak si pengelako pendahinna maka akapna reh beratna. Umpamana, icuba erbinaga ngelapas-ngelepasken nakan. Binaga rugi, tangkel utang.
## Kelaling-kelaling bagi bunga abang-abang
Iandingken kempak jelma si lanai erturi-turin pergeluhna, lanai lit teman entah kade-kade sinampati.
## Ajar bancina
Ibas sada-sada pendahin entah pe sada-sada tempas kinigeluhen siakap kita la ngasup ije. Tapi adi reh maksa kecibalen, ngasup kang kepeken. Umpamana, sesekalak la akapna ia ngasup erdalan ndauh, tapi kenca terpaksa ngungsi, kukerangen pe ngasup ka nge erjujung.
## Siagengen radu mbiring, sikuningen radu megersing
Antusenna, adi sician-cianen, sipecat-pecaten, pekepar rugi, pekepar mbau. Tapi adi siajar-ajaren, sisampat-sampaten, pekepar merim, pekepar menahang.
## Adi ngalo la rido, nggalar nge la rutang
Antusenna, adi la arah orat rejeki reh, la ka bo arah dalan sinanggel tangkel.
## Ngkimbangi amak babo lubang
Andingenna, kalak si mehuli kal tempa ukurna adi niidah perbahanenna, kepe atena meneken.
## Seran mate anak kalak asang anakta
Ndeharanta anak kalak. Antusenna, suin mate ndehara asang mate anak.
## Bagi angguk-angguk pudi terang, iluh mambur la lit si ngapul
Kalak si ngandung tangis nandangi terang wari, nupung kepaten, nggit me la nai kenan apulen. Si aturna ngapul enggo munduk-unduk entah tunduh.
Iumpamaken ku jelma si kedabuhen sinanggel, tapi la lit sinami-namisa.